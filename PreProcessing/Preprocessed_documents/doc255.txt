میں بچپن ہی میں یتیم ہو گیا تھا۔ <EOS>والدہ لوگوں کے کپڑے سیتیں اور چھوٹے بہن بھائیوں کو سنبھالتی تھیں۔ <EOS>جب ذرا بڑا ہوا تو سبزی منڈی میں سبزیوں کی بوری اُٹھانے اور رکھنے کی مزدوری کرنے لگا۔ <EOS>سردیوں کے دن تھے۔ <EOS>بارش ہو چکی تھی۔ <EOS>صبح اُٹھا تو دیکھا امی بخار سے تپ رہی ہیں۔ <EOS>گھر میں دوا کے پیسے نہیں تھے،فوراً منڈی پہنچا اور مالک سے کچھ پیسے مانگے،مگر انھوں نے کہا کہ میں بہانہ بنا رہا ہوں۔ <EOS>
اس دن سیٹھ کو جب ایک سودے کے پیسے ملے تو مجھ سے رہا نہ گیا۔ <EOS>سوچا کہ کتنی ناانصافی ہے،میں ایک ایک روپے کے لئے ترس رہا ہوں اور سیٹھ مٹھیاں بھر بھر کر روپے وصول کر رہا ہے۔ <EOS>غصے میں عقل جاتی رہی۔ <EOS>میں نے آنکھ بچا کر پیسے چُرا لیے۔ <EOS>
لیکن میری قسمت کہ میں پکڑا گیا۔ <EOS> <EOP>
سیٹھ نے بھرے بازار میں مجھے بے عزت کیا۔ <EOS>وہاں سے نکل کر میں سیدھا ریل کی پٹڑی کے پاس پہنچ گیا۔ <EOS> <EOP>
میں ریل کی پٹڑی کے پاس بیٹھ کر رونے لگا۔ <EOS>ریل سے کٹ مرنے کا سوچنے لگا۔ <EOS>
یہ اس زمانے کی بات ہے جب کوئلے والی ریل گاڑیاں چلا کرتی تھیں اور جہاں جہاں سے گزرتی وہاں اپنی چمنی سے چھوٹے چھوٹے سرخ جلتے کوئلے اُگلتی جاتیں۔ <EOS>جس وقت میں وہاں بیٹھا تھا،اسی وقت ایک ریل گاڑی ادھر سے گزری اور یوں ایک جلتا کوئلہ میرے برابر آ گرا۔ <EOS>مجھے احساس ہوا کہ آج میں مر گیا تو اس کوئلے کی طرح راکھ بن جاؤں گا اور دنیا کو کوئی فرق نہیں پڑے گا۔ <EOS>
صرف میری ماں اور بہن بھائی برباد ہو جاتے۔ <EOS>
ریل گاڑی کب کی جا چکی تھی۔ <EOS>میرے سامنے جا بجا سرخ دہکتے کوئلے بکھرے پڑے تھے۔ <EOS>ذرا سی ہوا سے یہ لکڑی کے ڈھیر کو آگ لگانے کی صلاحیت رکھتے تھے۔ <EOS>
میرے دماغ میں خیال کوندا۔ <EOS>اتفاق سے قریبی کچرے کے ڈھیر سے ایک ٹین ڈبا مل گیا۔ <EOS>اس میں بڑے بڑے جلتے کوئلے جمع کر کے بھاگتا ہوا قریبی تنور پہنچ گیا۔ <EOS>وہ روٹیوں کے لئے تنور جلانے کی کوشش کر رہا تھا۔ <EOS>
سرد اور بھیگے موسم میں تنور جلانا بھی ایک مشکل مرحلہ ہوتا ہے۔ <EOS>میں نے جلتے ہوئے کوئلے چند روپوں میں فروخت کر دیے۔ <EOS>وہ بھی خوش ہو گیا اور میری ماں کی دوا کا انتظام بھی ہو گیا۔ <EOS>اب میں صبح اور شام کوئلے جمع کرتا اور قریبی تنور والوں کو بیچ کر چند روپے کمانے لگا۔ <EOS>میرے ہاتھ کی پوریں جل کر بے حس ہو گئی تھیں۔ <EOS>میں اپنے ہاتھوں کی پروا نہیں کر سکتا تھا، کیونکہ میرے پاس کچھ ہی منٹ ہوتے تھے۔ <EOS>
اگر میں دیر کرتا تو کوئلے راکھ بن جاتے۔ <EOS>
میں نے کچھ روپے جوڑ کر منڈی سے پیاز کی بوری خریدی اور اپنے محلے کے پاس ہی زمین پر دری بچھا کر پیاز بیچنا شروع کر دی۔ <EOS>آہستہ آہستہ محنت کرتے،دھکے کھاتے آخر ایک دن میں خود ایک سبزی کی دکان کا مالک بن گیا۔ <EOS>
میں پیسے جمع کرتا رہا۔ <EOS>پھر کپاس سے بنولا نکالنے والی ایک چھوٹی فیکٹری خریدی۔ <EOS>اللہ نے اس میں بہت برکت ڈالی اور میں نے گھر بھی بنا لیا۔ <EOS>میں نے ایک بات کا خیال رکھا کہ اپنے ملازمین کی قدر کرتا اور مشکل وقت میں جہاں تک ہو سکے ان کے کام آتا۔ <EOS>اللہ کا احسان ہے کہ آج میں خوشحال زندگی گزار رہا ہوں۔ <EOS> <EOP> <EOT>