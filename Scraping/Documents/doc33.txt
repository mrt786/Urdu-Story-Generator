عائشہ الیاس
وہ ایک خوبصورت باغ تھا۔جس میں تاحدِ نگاہ ہریالی ہی ہریالی تھی۔ایک جانب مختلف پھلوں کے درخت لگے تھے تو دوسری طرف مہکتے ہوئے پھول دعوتِ نظارہ دے رہے تھے۔زید اس باغ کے درمیان کھڑا سوچ رہا تھا کہ وہ یہاں کیسے پہنچا؟ اسے ایسا معلوم ہو رہا تھا کہ گویا وہ کسی جنت میں آ گیا ہو۔مختلف پرندوں کی سریلی آوازیں اس کے کانوں میں رس گھول رہی تھیں۔
کافی دیر وہ وہاں کھڑا نظارے کرتا رہا۔اچانک اسے پیاس محسوس ہوئی۔اس نے پانی کی تلاش میں اِدھر اُدھر نظریں دوڑائیں تو بہت دور اسے ایک تالاب نظر آیا۔وہ تالاب کی طرف بڑھ گیا۔تالاب کے نزدیک پہنچ کر وہ حیران رہ گیا۔تالاب کا پانی اتنا صاف اور شفاف تھا کہ اس کی صاف ستھری تہ تک نظر آ رہی تھی۔

اس نے تالاب کا پانی پیا تو وہ اتنا شیریں تھا کہ اس نے آج تک ایسا شیریں پانی نہ پیا تھا۔

پانی پینے کے بعد وہ جیسے ہی مڑا تو اس کے سامنے کہیں سے ایک انتہائی خوبصورت پرندہ آ کر بیٹھ گیا اور اپنی بولی میں کچھ بولنے لگا۔زید کو محسوس ہوا کہ وہ اس پرندے کی بولی سمجھ سکتا ہے۔اس نے سنا کہ وہ پرندہ کہہ رہا ہے:”تم کون ہو؟ تمہارا تعلق کہاں سے ہے؟ تم یہاں کیسے آئے؟“
زید نے جواب دیا:”میرا نام زید ہے اور میرا تعلق پاکستان سے ہے۔
میں نہیں جانتا کہ میں یہاں کیسے آیا۔“
پرندے نے خوشگوار حیرت کے ساتھ کہا:”اچھا تم پاکستان سے آئے ہو! تمہیں معلوم ہے کہ یہ جگہ جہاں تم کھڑے ہو، یہ پرندوں کا پاکستان ہے۔جب ہمارا یعنی پرندوں کا پاکستان خوبصورت ہے تو انسانوں کا پاکستان تو اس سے بھی زیادہ خوبصورت ہو گا۔“
زید کہنے لگا:”تم غلط سمجھ رہے ہو، پیارے پرندے! پاکستان میں خوبصورتی تو بہت ہے، مگر اس خوبصورتی کو برباد کرنے والے اس سے بھی زیادہ ہیں۔
وہاں امن کے لئے لوگ ترستے ہیں۔“
زید بولتے بولتے خاموش ہو گیا۔اس کے کانوں میں دادا جان کی آواز آ رہی تھی۔وہ کہہ رہے تھے:”زید بیٹے! مسلمانوں نے جس پاکستان کا خواب دیکھا تھا، وہ پرندوں کے پاکستان جیسا ہی تھا۔ان کا آدھا خواب تو پورا ہو گیا، یعنی پاکستان تو بن گیا۔باقی آدھا خواب یعنی اس کو پرندوں کے پاکستان جیسا بنانے کی ذمے داری نئی نسل کی ہے۔مجھے اُمید ہے کہ یہ نئی نسل اپنی ذمے داری کو پہچانے گی اور صدقِ دل سے انھیں پورا کرے گی۔

نہیں ہے نا اُمید اقبال اپنی کشتِ ویراں ہے
ذرا نم ہو تو یہ مٹی بڑی زرخیز ہے ساقی