شاہ میر اسد
پاکستان میں بہت سے پرندے پائے جاتے ہیں۔کبوتر، چڑیا، طوطا، مینا، تیتر، بٹیر، چیل اور اُلّو وغیرہ۔یہ تمام پرندے پاکستان کے تقریباً ہر علاقے میں پائے جاتے ہیں، مگر آج آپ کو کوؤں کے بارے میں بتا رہے ہیں۔یہ سرمئی رنگ کا ایک بڑا پرندہ ہے، جو کم و بیش دنیا کے تمام علاقوں میں پایا جاتا ہے۔
یہ سرمئی مائل سیاہ اور نسواری رنگ میں بھی پایا جاتا ہے۔کئی ممالک میں کوؤں کو پالا جاتا ہے۔کوے بہت ذہین ہوتے ہیں اور ان میں بھائی چارہ بھی بہت زیادہ پایا جاتا ہے۔اگر کہیں کوئی ایک کوا کسی مصیبت میں ہو اور چلائے تو فوراً سینکڑوں کوے اس کی مدد کو آ جاتے ہیں۔بعض ممالک میں کوے کو خوش بختی کی علامت سمجھا جاتا ہے۔

ہمارے ہاں کوے کا کسی منڈیر پر کائیں کائیں کرنا مہمان کی آمد کی علامت سمجھا جاتا ہے۔

کوے سے منسوب کچھ قصے، کہاوتیں بھی مشہور ہیں، جیسے پیاسا کوا، سیانا کونا، کوے کھائے ہیں (لمبی عمر والوں کے لئے کہتے ہیں)۔
ایک کہانی تو بچوں نے خوب پڑھی ہو گی، ایک کوے کو پنیر کا ٹکڑا ملتا ہے۔پنیر دیکھ کر لومڑی کے منہ میں پانی آ جاتا ہے۔وہ کوے کے لئے بہلانے کو خوشامد کرتی ہے کہ کوے میاں، کیا خوبصورت آواز پائی ہے تم نے مجھے ذرا گانا تو سناؤ۔
کوا خوشامد سن کر جوش میں آتا ہے، جیسے ہی کائیں کائیں کرتا ہے، پنیر کا ٹکڑا گر جاتا ہے اور لومڑی پنیر لے کر یہ جا وہ جا۔واقعی خوشامد بُری بَلا ہے، تبھی تو کوے جیسا دانا پرندہ بھی خوشامد کے جال میں پھنس گیا تھا، ورنہ کوا تو بڑا سیانا ہوتا ہے۔پیاسے کوے کی کہانی بھی بہت مشہور ہے۔آج کل تو سنا ہے کوا اسٹرا ساتھ رکھتا ہے۔جہاں چونچ نہیں پہنچ پاتی، وہاں جھٹ اسٹرا نکال لیتا ہے۔سمجھ میں نہیں آتا کہ لوگ پیغام رسانی کے لئے کبوتر کی جگہ کوے کو ڈاک کا کام کیوں نہیں سونپتے تھے۔