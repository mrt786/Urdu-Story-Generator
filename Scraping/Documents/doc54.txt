زینب شہزاد
یوسف صاحب کی شاہی جیولرز شہر کی سب سے مہنگی دکانوں میں شمار ہوتی۔وہ قیمتی ہیرے، سونے اور چاندی کا کاروبار کرتے تھے، لیکن ان کا مقصد زیادہ سے زیادہ نفع کمانا تھا۔ایک دن ایک سادہ لباس میں ایک بوڑھا آدمی دکان پر آیا۔اس نے جیب سے ایک پرانی، مگر خوبصورت انگوٹھی نکالی اور کہا:”بھائی! میں یہ انگوٹھی بیچنا چاہتا ہوں، مگر اس کی قیمت ایمان داری سے نکالنا۔
“
یوسف نے انگوٹھی کو ہاتھ میں لیا۔

سرسری نظر ڈالی اور بولا:”یہ بہت پرانی ہے، زیادہ قیمت نہیں ملے گی، بس چار ہزار روپے دے سکتا ہوں۔“
بوڑھا شخص مسکرا کر بولا:”اس انگوٹھی میں قیمتی ہیرا جڑا ہوا ہے اور تم نے اس قدر کم قیمت لگائی ہے۔“
بوڑھے کی بات سن کر یوسف حیران رہ گیا۔بوڑھے نے ایک نظر دکان پر ڈالی اور کہا:”یاد رکھو، جو چیزیں تمہیں نفع دیتی ہیں، وہی چیزیں غلط نیت سے نقصان بھی دے سکتی ہیں۔“ بوڑھا شخص چلا گیا اور یوسف سوچ میں پڑ گیا۔اس دن کے بعد سے اس نے سچائی اور ایمان داری کو اپنے کاروبار کا اُصول بنا لیا۔کچھ دنوں بعد ہی لوگ شاہی جیولرز کو صرف قیمتی زیورات سے ہی نہیں، بلکہ ایمان داری کے لئے بھی جاننے لگے۔