اخبار کی ایک چھوٹی سی خبر پڑھ کر عائشہ نے محسوس کیا، یہ دو لائنوں کی خبر نہ جانے کتنے لوگوں نے پڑھی ہو گی اور پڑھ کر آگے بڑھ گئے ہوں گے۔ <EOS>خبر تھی کہ زیرِ حراست قیدی علاج کے دوران دم توڑ گیا۔ <EOS>قیدی کا نام مشتاق مستری تھا۔ <EOS>یہ پڑھ کر وہ بہت رنجیدہ ہوئی، کیونکہ وہ جانتی تھی کہ وہ کس طرح اس حال تک پہنچے۔ <EOS>
ماروی اور عائشہ ایک ہی محلے میں رہتی اور ایک ہی اسکول میں پڑھتی تھیں۔ <EOS>ماروی کے والد مشتاق راج مستری کا کام کرتے تھے اور رزقِ حلال کما کر اپنے بچوں کی پرورش کر رہے تھے۔ <EOS>
ماروی اپنے چھوٹے سے گھر میں اپنے امی ابو بہن بھائیوں کے ساتھ بہت خوش تھی۔ <EOS>شہر کے اکثر خراب حالات کی وجہ سے روزانہ اُجرت پر کام کرنے والوں کی طرح چاچا مشتاق بھی پریشان رہا کرتے تھے۔ <EOS> <EOP>
ایک بار جب دس دن تک ہنگامے اور ہڑتالوں کی وجہ سے ان کو مزدوری نہ ملی انکل نے پہلی بار اپنے بچوں کے کئی دن کے فاقے سے تنگ آ کر چوری کی اور اس طرح وہ ایک چور بن گئے۔ <EOS>
کچھ عرصے بعد پولیس نے ان کو پکڑ لیا۔ <EOS>جیل میں خراب کھانا کھانے کی وجہ سے ان کو جان لیوا بیماری لگ گئی اور وہ ہسپتال پہنچ گئے۔ <EOS>پھر آج کے اخبار کی خبر بن گئے۔ <EOS>ماروی آج بھی اس بات پر یقین رکھتی ہے کہ اس کے بابا چور نہیں ہو سکتے، کیونکہ انھوں نے ہمیشہ اپنے بچوں کو غلط کام نہ کرنے کی نصیحت کی تھی۔ <EOS>یہ چھوٹی سی خبر ماروی اور اس کے گھر والوں کے لئے ایک بڑا سانحہ تھی۔ <EOS> <EOP> <EOT>