جدون ادیب
”چچا جان!کتابیں چوہوں نے کُتر دی ہیں۔پورا کارٹن خراب ہو چکا ہے۔افسوس کہ برسوں سے انھیں دیکھا نہیں گیا،ورنہ اتنا نقصان نہ ہوتا۔“فہیم نے یہ بُری خبر اپنے چچا کو سنائی،جو ہسپتال میں زیرِ علاج تھے۔یہ خبر سن کر انھیں صدمہ ہوا۔فہیم بے بسی سے اپنے چچا کو دیکھنے لگا۔
چچا جان نے تقریباً تیس سال پہلے ایک کتاب لکھی تھی،جس میں انھوں نے انٹرنیٹ کے استعمال سے ہونے والے صحت کے مسائل،سماجی بُرائیوں اور دیگر نقصانات کو موضوع بنایا تھا۔
بدقسمتی سے اس وقت نیٹ کا استعمال زیادہ نہ تھا تو ان کی کتاب فروخت نہ ہو سکی۔نتیجہ یہ نکلا کہ ان کو نقصان ہوا۔وہ کتاب انھیں اونے پونے بیچنا پڑی۔دو سو کاپیاں انھوں نے ایک کارٹن میں محفوظ کر لی تھیں۔

جب ہسپتال میں جمع پونجی اور قرض سے ملنے والی رقم بھی ختم ہو گئی تو انھوں نے فہیم سے کہا کہ وہ اسٹور سے ان کا کارٹن نکال کر وہ کتابیں ان کے ایک دوست پبلشر کو دے دے،تاکہ وہ کچھ رقم دے دے،مگر جب فہیم نے کارٹن کھولا تو دیکھا کہ کتابوں کو چوہوں نے جگہ جگہ سے کُتر دیا تھا۔

کتاب تو مصنفین کے لئے اولاد کی طرح ہوتی ہے۔شاید اسی لئے ان کو صدمہ پہنچا۔
فہیم کو چچا کی بہت فکر تھی،وہ ایک ہمدرد نوجوان تھا۔حساس دل کا مالک تھا۔اس نے بہت غور و فکر کے بعد اپنے چچا کی کہانی لکھی،جس میں اس نے کتاب کے کچھ اہم حصے بھی شامل کیے۔ہسپتال میں موجود چچا کی بے بسی کی تصویریں بھی لیں اور ان سب کی ایک ویڈیو بنا کر خدمتِ خلق کی ایک سوشل ویب سائٹ گروپ پر ڈال دی۔

اگلے دو دن تک فہیم بہت مصروف رہا۔چچا جان کی صحت بہتر تھی،مگر اب ہسپتال والے رقم کا تقاضا کر رہے تھے،تاکہ ان کا مزید علاج جاری رکھا جا سکے۔
فہیم نے پریشانی کے عالم میں سوشل میڈیا کو چیک کیا تو چونک گیا۔اس کی ویڈیو راتوں رات لوگوں پر اثر کر گئی تھی۔آج کمپیوٹر اور موبائل فون کے بے دریغ استعمال نے جن مسائل کو جنم دیا تھا،ان سب کا تذکرہ برسوں پہلے فہیم کے چچا نے کر دیا تھا۔
یقینا وہ دور اندیش آدمی ہیں۔لوگوں کو ان کی کتاب کا موضوع پسند آیا تھا۔فہیم کے لئے ڈھیروں پیغامات تھے۔ایک پبلشر نے کتاب کے حقوق خریدنے اور اسے نئے انداز میں شائع کرنے کی بات کی تھی۔ایک ویب سائٹ نے کتاب اپنے طور پر چھاپنے کے لئے معقول رقم کی پیش کش کی تھی۔کسی نے تجویز دی کہ صاحبِ حیثیت لوگ اسی خستہ حالت میں کتاب کو خرید کر مصنف کی مدد کر سکتے ہیں۔

دوسری طرف ہزاروں لوگ فہیم کے چچا کے لئے دعا گو تھے اور ان کی مدد کرنا چاہتے تھے۔فہیم نے تیزی سے فیصلے کرنا شروع کر دیے۔چچا سے مشورے کے بعد اس نے کتاب کو نئے سرے سے چھاپنے کے لئے ایک پبلشر سے معاہدہ کر لیا۔دوسری طرف مدد کرنے والے معمولی کُتری ہوئی کتابیں خریدنے لگے۔فہیم رات کو کتابیں پیک کرتا اور صبح انھیں ڈاک سے بھجوا دیتا۔
اس نے چچا کی مدد کے لئے ایک اکاؤنٹ کھول دیا۔تقریباً ایک ہفتے میں ساری کتابیں فروخت ہو گئیں۔ایک مخیر شخص نے ہسپتال کا سارا بل ادا کر دیا۔
چچا کی کوئی اولاد نہ تھی اور چچی کا انتقال ہو چکا تھا۔وہ فہیم کو ہی اپنا سب کچھ سمجھتے تھے۔جب فہیم نے انھیں اپنی کارگزاری سنانا شروع کی تو وہ سمجھے کہ شاید فہیم ان سے مذاق کر رہا ہے،مگر جب فہیم نے اپنا موبائل فون ان کے سامنے رکھا تو وہ یہ سب دیکھ کر حیران رہ گئے۔

فہیم بولا:”چچا!آپ کو اب اپنی کتاب پر نظرِ ثانی کرنی ہے۔آپ نے برسوں پہلے دوسروں کے لئے جو اچھا سوچا تھا،اس کی ضرورت آج زیادہ محسوس ہو رہی ہے۔“
چچا کھوئے کھوئے انداز میں موبائل فون پر پیغامات پڑھ رہے تھے پھر وہ بولے:”برسوں پہلے میرے پیشِ نظر لوگوں کا مفاد تھا۔کتاب نہیں بکی تو میں سمجھا کہ میرے خلوص اور میری محنت کا صلہ نہیں ملا۔
میری کتاب کو پذیرائی نہ ملی،مگر خدا کسی کی محنت کو ضائع نہیں کرتا۔جب میں نے سنا کہ چوہوں نے میری کتابیں کُتر دی ہیں تو مجھے گہرا صدمہ ہوا،مگر اللہ بلاشبہ جو کرتا ہے،ہمارے بھلے کے لئے کرتا ہے۔میں سمجھا کہ میرا ہزاروں کا نقصان ہو گیا ہے،مگر اسی نقصان میں خیر چھپا ہوا تھا اور اسی نقصان نے مجھے لاکھوں کا مالک بنا دیا اور میری کتاب آج پھر سے چھپنے اور لوگوں کی نظر میں پذیرائی حاصل کرنے جا رہی ہے۔یہ میرے صبر اور محنت کا صلہ ہے،مگر اس کی وجہ تم بنے۔تم جیسے نوجوان ہماری اُمیدوں کا مرکز ہیں۔“