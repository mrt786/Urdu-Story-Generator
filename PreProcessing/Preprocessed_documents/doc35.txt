دولت خرچ کرنے سے گھٹتی ہے۔ <EOS> کیا کوئی ایسی دولت بھی ہے، جو خرچ کرنے سے بڑھتی ہے! <EOS> ہاں، دنیا میں ایک دولت ایسی بھی ہے جس کو خرچ کرو تو وہ بڑھتی ہے۔ <EOS> جتنا زیادہ خرچ کرو گے، اتنی ہی بڑھے گی، اتنی ہی پھیلے گی۔ <EOS> اس دولت کا نام ہے علم۔ <EOS> علم کے خزانے میں سے جتنا خرچ کرو گے، یہ خزانہ اتنا ہی بڑھے گا۔ <EOS> 
خرچ کرنے کا مطلب ہے کوئی چیز دوسروں کو دینا، چاہے وہ بدلے میں دی جائے یا مفت دی جائے۔ <EOS> جب ہم کوئی چیز دوسروں کو دے دیتے ہیں تو وہ ہمارے پاس نہیں رہتی، لیکن علم ہی ایک ایسی چیز ہے جو کسی کو دے دینے کے بعد بھی ہمارے ہی پاس رہتی ہے، بلکہ وہ ہمارے پاس اور زیادہ محفوظ ہو جاتی ہے۔ <EOS> 
علم ایک ایسا خزانہ ہے جس کو محفوظ کرنے کے لئے کسی تالے یا کنجی کی ضرورت نہیں۔ <EOS> <EOP> 
اس خزانے کی کنجی تم کسی کو بھی دے سکتے ہو، جو چاہے اس میں سے جتنی دولت لے لے، تمہارا خزانہ محفوظ رہے گا۔ <EOS> یہ خزانہ کبھی خالی نہیں ہوتا۔ <EOS> ہاں، اگر اسے خرچ نہ کرو گے تو یہ خالی ہو جائے گا۔ <EOS> جو لوگ اپنے علم کے خزانے کو قفل لگا کر رکھتے ہیں، ان کو نہیں معلوم کہ وہ اپنا خزانہ خالی کر رہے ہیں۔ <EOS> علم کے خزانے کو بند کر دو تو اس میں دیمک لگنے لگتی ہے اور وہ تمہارے کام کا بھی نہیں رہتا۔ <EOS> 
جو شخص دوسروں کو سکھاتا ہے، وہ خود بھی سیکھتا ہے۔ <EOS> تم کسی کو ایک لفظ سکھاؤ گے تو دو لفظ خود بھی سیکھو گے۔ <EOS> اگر تم اپنے علم کو چھپاؤ گے تو تم سے بھی چھپ جائے گا، بلکہ چھن جائے گا۔ <EOS> 
علم گھٹتا ہے یا بڑھتا ہے۔ <EOS> ایک حالت پر کبھی قائم نہیں رہتا۔ <EOS> یہ سمجھنا غلط ہے کہ تم نے جو کچھ سیکھ لیا، وہ ہمیشہ کے لئے تمہارا ہو گیا۔ <EOS> علم کہتا ہے کہ مجھ سے کام لو۔ <EOS> 
اگر کام نہ لو گے تو میں روٹھ جاؤں گا۔ <EOS> دوست سے دوستی قائم رکھنے کے لئے تمھیں اس سے ملتے جلتے رہنا چاہیے۔ <EOS> اگر کسی دوست سے ملنا جلنا بند کر دو تو دوستی ٹھنڈی پڑ جاتی ہے۔ <EOS> ملتے جلتے رہو تو دوستی میں گرمی باقی رہتی ہے، تازگی آتی رہتی ہے اور دوست ایک دوسرے کے کام آتے رہتے ہیں۔ <EOS> علم بھی تمہارا دوست ہے۔ <EOS> اس سے ملتے رہو گے تو اس میں تازگی اور توانائی آتی رہے گی۔ <EOS> 
ملنا چھوڑ دو گے تو تم اس کو بھول جاؤ گے اور یہ تمہیں بھول جائے گا۔ <EOS> 
علم ایک ایسا دوست ہے، جو اپنے ذکر سے خوش ہوتا ہے۔ <EOS> اس کا جتنا زیادہ ذکر کرو گے، اتنا ہی خوش ہو کر تمہارے قریب آئے گا۔ <EOS> تمھیں جتنا علم بھی آتا ہے، اس کو دوسروں تک پہنچاؤ، دوسروں تک پہنچانے کے لئے تم اس کا ذکر کرو گے۔ <EOS> جو کچھ تمھیں آتا ہے، اس کو دُہراؤ گے، زبانی دُہراؤ یا لکھ کر دہراؤ، کسی طرح بھی دُہراؤ۔ <EOS> 
اس کی یاد تازہ ہو گی اور وہ تمہارے دماغ سے محو نہ ہو گا، تمہارے دل سے نہ نکلے گا۔ <EOS> 
علم سے تعلق برقرار رکھو تو اس سے محبت بڑھتی ہے۔ <EOS> وہ بھی تم سے مانوس ہو جاتا ہے اور تمھیں نئی نئی چیزیں لا کر دیتا ہے۔ <EOS> تمہارے لئے آسان سے آسان تر ہوتا جاتا ہے۔ <EOS> تمھیں اس کی صحبت میں مزہ آنے لگتا ہے اور نئی نئی باتیں تمھیں بتانے لگتا ہے۔ <EOS> علم تمہاری عزت میں اضافہ کرتا ہے۔ <EOS> 
شرط یہی ہے کہ علم سے تعلق نہ توڑو۔ <EOS> اس سے کبھی منہ نہ موڑو۔ <EOS> ایک بات ہمیشہ یاد رکھو۔ <EOS> علم بادشاہ ہے، اس لئے وہ کسی دوسرے کی بادشاہی قبول نہیں کرتا۔ <EOS> اگر تمھیں اس تک پہنچنا ہے تو عام راستے سے ہی جانا پڑے گا۔ <EOS> کوئی خاص راستہ تمھیں علم تک نہیں لے جائے گا۔ <EOS> علم تک پہنچنے کے لئے کوئی شاہی راستہ نہیں ہے۔ <EOS> ہاں، عام راستے پر چل کر جو محنت اور لگن کا راستہ ہے، جب تم علم تک پہنچ جاؤ گے تو پھر تم خود شاہوں سے بے نیاز ہو جاؤ گے۔ <EOS> علم شاہوں اور شہزادوں کو دوست نہیں رکھتا، لیکن اپنے دوستوں کو شاہ اور شہزادہ بنا دیتا ہے۔ <EOS> <EOP> <EOT>