عمر اور ہادی کو سیر کرنے کا بہت شوق تھا۔ <EOS>اتوار کی چھٹی تھی۔ <EOS>دونوں نے جنگل جا کر گھومنے کا منصوبہ بنایا۔ <EOS>اس سے پہلے وہ کبھی جنگل میں نہیں گئے تھے۔ <EOS>جنگل کی پُرسکون خاموشی میں درختوں کے درمیان چلتے چلتے ان کی نظر ایک ننھے سے خرگوش پر پڑی جو ان کی طرف معصومانہ نظروں سے دیکھ رہا تھا۔ <EOS>عمر نے اپنے بیگ سے بسکٹ نکال کر خرگوش کو دیا، جسے وہ منہ میں دبا کر ایک طرف بھاگ گیا۔ <EOS> <EOP>
دونوں نے جنگل میں خوب مزے کیے، تتلیوں کے پیچھے بھاگے۔ <EOS>گھاس میں لوٹ پوٹ ہوئے، درختوں پر چڑھے اور اُترے۔ <EOS>کھانا کھا کر دونوں نے واپس گھر جانے کا ارادہ کیا، مگر یہ کیا؟ <EOS> وہ دونوں چاروں طرف سے گھنے درختوں میں گھرے ہوئے تھے اور فیصلہ نہیں کر پا رہے تھے کہ واپسی کے لئے کس طرف جائیں! <EOS> عمر کا خیال تھا کہ دائیں طرف سے واپسی کا سفر شروع کرنا چاہیے، جبکہ ہادی بائیں طرف جانا چاہ رہا تھا۔ <EOS> <EOP>
عمر ڈر رہا تھا کہ وہ کسی جنگلی جانور کے ہتھے نہ چڑھ جائیں۔ <EOS>
اچانک درخت کے پیچھے سے ننھا خرگوش نکلا اور عمر کے پاؤں پر اپنا سر سہلانے لگا۔ <EOS>
دیکھو ہادی! <EOS>یہ وہی خرگوش ہے، جسے ہم نے بسکٹ دیا تھا۔ <EOS>عمر بولا۔ <EOS>
خرگوش چند قدم آگے گیا اور واپس پلٹ کر ان کے پاس آیا۔ <EOS>ایسا تین مرتبہ ہوا۔ <EOS>چوتھی مرتبہ جب خرگوش آگے بڑھا تو وہ دونوں بھی اس کے پیچھے پیچھے چلنے لگے۔ <EOS>تھوڑی دیر چلنے کے بعد وہ دونوں خرگوش کے ساتھ جنگل سے باہر موجود تھے۔ <EOS>انھوں نے شکریہ کے طور پر بچا ہوا بسکٹ خرگوش کو دیا، جسے اس نے فوراً منہ میں دبا لیا۔ <EOS>وہ دونوں ہنسی خوشی اپنے گھر کو روانہ ہو گئے۔ <EOS> <EOP> <EOT>