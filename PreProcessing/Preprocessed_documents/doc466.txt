آج پھر کلاس کے بچوں نے اسعد کے ساتھ کھیلنے سے منع کر دیا تھا۔ <EOS>اس کے پاس سے ایک خاص قسم کی بو آتی تھی،جس سے سب بچے چڑتے تھے۔ <EOS>ٹیچر کو شکایت لگانے پر ٹیچر نے اسعد کو سب بچوں سے الگ تھلگ ایک کونے میں بیٹھا دیا تھا۔ <EOS>بلیک بورڈ دیکھنا بھی مشکل ہو رہا تھا۔ <EOS>اسعد جو پہلے ہی کم گو تھا اب اس بات کی وجہ سے اس کا اعتماد بھی جاتا دکھائی دے رہا تھا۔ <EOS>
جیسے تیسے مس ہما کا پیریڈ گزرا۔ <EOS>اگلا پیریڈ اردو کا تھا اور مس عنبرین تو بہت سخت ٹیچر تھیں۔ <EOS>وہ اب اسعد کے بارے میں کیا رائے قائم کریں گی۔ <EOS>ابھی اسعد انہی سوچوں میں تھا کہ مس عنبرین کے آنے پر سب بچے کھڑے ہو گئے۔ <EOS>
بیٹھنے کا کہنے پر ٹیچر نے کلاس کا ایک چکر لگایا۔ <EOS>اسعد کو الگ تھلگ بیٹھا دیکھ کر پوچھا تو اس کے جواب دینے سے قبل ہی کلاس کا مانیٹر بولامیم اسعد نہاتا نہیں ہے۔ <EOS> <EOP>
اس سے بہت بدبو آتی ہے۔ <EOS>اس لئے اسے میم ہما نے الگ بیٹھا دیا ہے۔ <EOS>میم عنبرین نے خلاف توقع اسعد سے نرمی میں پوچھاآپ کیوں نہیں نہاتے؟ <EOS>اسعد کوئی جواب دیئے بغیر ہنوز کھڑا رہا۔ <EOS>میم عنبرین نے اسے خاموش کھڑا دیکھ کر بیٹھنے کا کہہ کر واپس آکر پڑھانا شروع کر دیا۔ <EOS>اسی طرح سکول سے چھٹی کا وقت ہو گیا۔ <EOS>
یہ پہلا واقعہ نہیں تھا۔ <EOS>صفائی کے معاملے میں اسعد کی بہت سی شکایات سکول کی ڈسپلن کمیٹی کے پاس درج تھیں۔ <EOS>
جن میں کبھی اس کے ناخن نہ تراشے ہونا،بال بڑھے ہونا،جسم سے بدبو آنا،یونیفارم میلا ہونا،جوتے گندے ہونا شامل تھیں۔ <EOS>اسعد کو نوٹس دیا جاتا اور ہر دفعہ وہ سائن ہو کر آجاتا مگر ہوتا کچھ نہ تھا۔ <EOS>کلاس کے بچے اس کو مذاق کا نشانہ بنایا کرتے تھے۔ <EOS>کوئی اس سے دوستی کرنے کو تیار نہیں تھا۔ <EOS>اس سے اسعد کی شخصیت بری طرح متاثر ہو رہی تھی۔ <EOS>گھر پہنچ کر اسعد نے اپنا سکول کا بستہ زور سے جا کر کرسی پر پٹخا۔ <EOS>
ملازمہ کھانا لے کر آگئی۔ <EOS>اسعد نے پوچھاممی کہاں ہیں؟ <EOS>
بیگم صاحبہ ایک پارٹی میں گئی ہیں۔ <EOS>ملازمہ نے جواب دیا۔ <EOS>میرا یونیفارم دھو دو صغراں۔ <EOS>ابھی دو دن پہلے ہی تو دھویا ہے۔ <EOS>ابھی کہاں گندا ہوا ہے۔ <EOS>پرسوں دھو دوں گی۔ <EOS>ابھی مجھے بہت کام کرنے ہیں۔ <EOS>صغراں نے ترت جواب دیا۔ <EOS>اسعد خاموش ہو گیا۔ <EOS>وہ اب بحث نہیں کرتا تھا۔ <EOS>نو سال کا ہو گیا تھا۔ <EOS>
اب ہر بات سمجھنا شروع ہو گیا تھا۔ <EOS>مگر اپنی بات نہیں سمجھا پا رہا تھا۔ <EOS>باتھ روم میں جا کر کپڑے بدلے اور بھوکا ہی سو گیا۔ <EOS>اسے اپنے کلاس کے بچوں کی باتیں تکلیف دے رہیں تھیں۔ <EOS>وہ آنسو بھری آنکھوں سے سوچتا سوچتا سو گیا۔ <EOS>
آنکھ کھلی تو گھر میں ہلچل تھی۔ <EOS>اسے حیرت ہوئی کیونکہ وہ اکلوتا تھا اور ممی پاپا یا تو لیٹ آتے ورنہ ممی سارا وقت فون اور ٹی وی میں مصروف ڈرامے دیکھتی رہتیں۔ <EOS>
ممی کے پاس اس کے لئے وقت نہیں تھا۔ <EOS>ان کی اپنی مصروفیات تھیں۔ <EOS>اسعد نے اُٹھ کر منہ دھویا اور کمرے سے باہر نکلا۔ <EOS>اب اسے بھوک بھی زوروں کی لگی ہوئی تھی۔ <EOS>گھڑی پر ٹائم دیکھا تو شام کے چھ بج رہے تھے۔ <EOS>لاؤنج میں ایک عورت بیٹھی صغراں کو ڈانٹ رہی تھی۔ <EOS>وہ ممی تو ہر گز نہیں تھیں۔ <EOS>اسعد حیران ہوتے آگے بڑھا۔ <EOS>جا کر دیکھا تو والہانہ گلے لگ گیا۔ <EOS>وہ اس کی پھپھو ارم تھیں۔ <EOS>
ارم کی ناک سے بدبو کا ایک جھونکا چھو کر گزرا۔ <EOS>چہرے کا زاویہ تھوڑا بگڑا مگر اسعد کی محبت میں اسے بھول کر کے اسعد کو پیار کرنے لگیں۔ <EOS>
کیسا ہے میرا بیٹا؟ <EOS>ارم نے اسعد کو پیار کرتے ہوئے پوچھا۔ <EOS>بالکل ٹھیک آپ اتنی دیر بعد کیوں آئی ہیں؟ <EOS>میں آپ کو روزانہ یاد کرتا ہوں۔ <EOS>اسعد نے معصومیت اور محبت سے پھپھو کے گلے میں بانہیں ڈال کر کہا۔ <EOS>
پھپھو کی جان اب میں آپ کے پاس چند ماہ رہنے آئی ہوں۔ <EOS>آپ کے انکل ملک سے باہر جا رہے ہیں میں نے سوچا میں آپ کے پاس چلی آؤں۔ <EOS> پھپھو نے محبت سے اس کا ماتھا چومتے ہوئے کہا۔ <EOS>زبردست یہ تو بہت اچھا ہو گیا۔ <EOS>اسعد نے خوشی سے چھلانگ لگاتے ہوئے کہا۔ <EOS>صغراں اب مجھے بھوک لگ رہی ہے۔ <EOS>مجھے کھانا لا دو۔ <EOS>اسعد نے صغراں سے کہا۔ <EOS>آپ نے دن کو کھانا نہیں کھایا؟ <EOS>ارم نے استفسار کیا۔ <EOS>
نہیں پھپھو دل نہیں چاہ رہا تھا۔ <EOS>اسعد نے لاپرواہی سے جواب دیا۔ <EOS>دل کیوں نہیں چاہ رہا تھا۔ <EOS>اچھا ایسا کرو صغراں نوڈلز ہیں تو وہ فرائی کر لاؤ۔ <EOS>اب اگر کھانا کھا لیا تو پھر رات کو کھانا نہیں کھائے گا یہ۔ <EOS>ارم نے صغراں کو بولا۔ <EOS>وہ باورچی خانے میں چلی گئی۔ <EOS>ارم نے سکول کی تفصیلات پوچھنا شروع کیں تو اسعد کا موڈ خراب ہونا شروع ہو گیا۔ <EOS>اب آپ آ گئی ہیں ناں تو میں سکول سے چھٹیاں کروں گا۔ <EOS>
مجھے آپ کے ساتھ رہنا ہے۔ <EOS>اسعد نے ارم سے کہا۔ <EOS>سکول سے واپس آ کر ہم ساتھ ہی تو ہوں گے۔ <EOS>اس میں چھٹیاں کیوں کرنی ہیں بھلا۔ <EOS>ارم نے جواب دیا۔ <EOS>ارم نے محسوس کیا اسعد سکول کے نام پر چڑ جاتا ہے۔ <EOS>اس نے موضوع تبدیل کرتے ہوئے ممی پاپا کا پوچھنا شروع کر دیا۔ <EOS>اسعد نے تفصیل بتانا شروع کی۔ <EOS>ارم سن کر حیران رہ گئی کہ ماں کے ہوتے ہوئے بچہ ملازموں کے بھروسے پل رہا ہے۔ <EOS>ماں کو اس کی بالکل پرواہ نہیں تھی۔ <EOS>وہ کچھ سوچ کر چپ ہو گئی۔ <EOS>اتنے میں اسعد کی ممی ثناء بھی آگئی۔ <EOS>آتے ہی ارم کو دیکھا تو خوشی کے مارے چیخ نکل گئی۔ <EOS>بیگ ایک طرف پھینکا اور لپک کر اسے گلے لگا لیا۔ <EOS>
جاری ہے <EOP> <EOT>