ناصر دسویں جماعت کا طالب علم تھا اور پڑھائی سمیت ہر کام میں سُست تھا۔ <EOS>ایک دن اسکول میں اردو کے استاد کا لیکچر سن رہا تھا،انھوں نے کہاعلامہ اقبال نے نئی نسل کو شاہین صفت کہا تھا۔ <EOS>ان کے ہر شعر میں کوئی نہ کوئی پیغام چھپا ہوتا ہے۔ <EOS>ایک شعر میں شاعرِ مشرق نے نوجوانوں سے خطاب کیا ہے۔ <EOS>اس میں بھی ایک نصیحت پوشیدہ تھی۔ <EOS> <EOP>
جوانوں کو مری آہِ سحر دے
پھر ان شاہیں بچوں کو بال و پَر دے
اس شعر میں علامہ اقبال اللہ تعالیٰ کے حضور دعا کر رہے ہیں کہ اے میرے اللہ! <EOS>میری قوم کے سارے نوجوانوں کو میری صبح کے وقت کی وہی فریاد عطا کرنے کی توفیق دے جو تُو نے مجھے دی ہے۔ <EOS>یہ شاہین بچے ہیں۔ <EOS>انھیں وہ بال و پَر یعنی وہ بازو اور پرواز کی وہ قوت عطا کر،جن کی مدد سے وہ بلندی پر پہنچ کر کامیابی حاصل کر لیں۔ <EOS> <EOP>
شاہین جیسی پرواز کے لئے ہمت،جستجو،بلند سوچ،محنت،ریاضت درکار ہے اور اس کے لئے قوم کو سُستی سے باہر نکلنا پڑے گا۔ <EOS>
یہ سن کر ناصر تو جیسے کہیں کھو گیا تھا۔ <EOS>نوجوانوں کے لئے علامہ اقبال کی سوچ اور فکر کے بارے میں سوچتا رہا۔ <EOS>گھر آ کر وہ خلافِ معمول خاموش رہا۔ <EOS>دوپہر کا کھانا کھانے کے بعد وہ سو گیا۔ <EOS>خواب میں اس کی ملاقات علامہ اقبال سے ہوئی۔ <EOS>
انھوں نے تھپکی دیتے ہوئے ناصر سے کہابیٹا! <EOS>میں تم سب کا اقبال ہوں۔ <EOS>اُٹھو اور ایک نئی صبح کا آغاز کرو۔ <EOS>
ناصر کی آنکھ کھلی تو اس نے ارادہ کیا کہ وہ اپنے آپ کو اقبال کے افکار کے مطابق ڈھالنے کی کوشش کرے گا۔ <EOS>ہر وقت سُست اور لا اُبالی سا نظر آنے والا لڑکا چند ہی دنوں میں بدل چکا تھا۔ <EOS>اب وہ صبح صبح اُٹھتا،نمازِ فجر ادا کرتا پھر صبح کی سیر کرتا اور پڑھائی پر بھی توجہ دیتا۔ <EOS>
اس کے اندر آنے والی اس تبدیلی پر لوگ حیران ہونے کے ساتھ خوش بھی تھے۔ <EOS>
امی ابو نے اس سے اس خوشگوار تبدیلی کا پوچھ ہی لیا۔ <EOS>جس پر اس نے اقبال کے اشعار اور خواب میں آنے والے حضرت علامہ اقبال کے بارے میں بتایا۔ <EOS>
شاباش بیٹے شاباش! <EOS>ناصر کے ابو نے خوش ہو کر کہا۔ <EOS>
پھر سب نے دیکھا کہ میٹرک کے امتحان قریب آتے ہی ناصر نے بھرپور محنت کی۔ <EOS>اس کے تمام پرچے بہت اچھے ہوئے۔ <EOS>تین ماہ بعد جب اس کا نتیجہ نکلا تو اس نے بہت اچھے نمبر حاصل کیے تھے۔ <EOS>وہ اپنے اسکول میں دوم آیا تھا۔ <EOS>اس کے والدین،اساتذہ اور بہن بھائی بہت خوش تھے۔ <EOS>اس خوشی میں شام کو گھر پر ایک تقریب کا اہتمام کیا گیا تو اس کا چہرہ خوشی سے کھِل اُٹھا۔ <EOS> <EOP> <EOT>